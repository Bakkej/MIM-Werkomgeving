**[Toelichting FINAL versie]**

Deze versie is voorgelegd voor officiele besluitvorming en heet daarom versie
1.0 FINAL. Dit document wordt gezien als geheel stabiel.

Mogelijk dat er nog een versie uitkomtwaarin nog wat meer gekeken is naar opmaak
t.b.v. printvriendelijkheid, leesbaarheid en spelling. Dit betreft uiteraard
géén inhoudelijke wijzigingen.

Aan dit metamodel zal, naar behoefte, verder gewerkt worden. Bijvoorbeeld naar
aanleiding van nieuwe inzichten of nieuwe wensen. Ook zullen er tijdens het
gebruik vragen ontstaan en verhelderingen nodig zijn, welke te zijner tijd ook
opgenomen kunnen worden. Deze worden niet meer meegenomen in deze versie 1.0.
maar kunnen dus prima opgenomen worden in een volgende versie.

**Colofon**

Aan de totstandkoming van dit metamodel hebben de volgende inhoudelijke experts
op het gebied van informatiemodellering meegewerkt:

| Naam                      | Organisatie    | Rol en achtergrond                                                                                                                                              |
|---------------------------|----------------|-----------------------------------------------------------------------------------------------------------------------------------------------------------------|
| Ir. Ellen Debats          | VNG Realisatie | Beheerder KKG. KKG kerngroep. Expert gegevenstandaarden. Gemma standaarden, RSGB/RGBZ/imZTC.                                                                    |
| Ir. Lennart van Bergen    | Kadaster       | Beheerder KKG. KKG kerngroep. Expert informatiemodellering. Modellenbureau Kadaster, IMKAD, IMBAG. Vanuit DSO betrokken bij LVBB (PR30) en de catalogus (PR06). |
| Ir. Paul Janssen          | Geonovum       | Beheerder KKG. KKG kerngroep. Expert GEO standaarden. NEN3610. IMRO, IMKL. Vanuit DSO betrokken bij informatiemodel standaarden Omgevingswet (PR04).            |
| Ir. Arjan C. Kloosterboer | VNG Realisatie | KKG kerngroep. Gegevensarchitect GEMMA.                                                                                                                         |
| Ing. Peter Lentjes        | Kadaster       | KKG kerngroep. Modellenbureau Kadaster, IMBRT, IMGEO (BGT)                                                                                                      |
| Drs. Wilko Quak           | TU Delft       | KKG kerngroep. Expert GEO standaarden. NEN3610. TU Delft.                                                                                                       |
| Drs. Linda van de Brink   | Geonovum       | KKG kerngroep. Expert GEO standaarden. NEN3610, BRO, IMGEO (BGT)                                                                                                |
| Drs. Thies Mesdag         | Kadaster       | Reviewer. Modellenbureau Kadaster, IMKAD.                                                                                                                       |
| Drs. Arjan Loeffen        | Armatiek BV    | Reviewer. Expert model driven design. Implementatie in tooling.                                                                                                 |
| Drs. Jos Warmer           | OpenModeling   | Reviewer. Expert UML, model driven design, UML.                                                                                                                 |

**Voorwoord**

Informatie is een belangrijke motor voor het functioneren van de overheid in
Nederland. Steeds meer wordt er samengewerkt en uitgewisseld tussen
verschillende overheidslagen en instanties. Daarom is het van groot belang dat
we hetzelfde verstaan onder de gegevens die we gebruiken en gemeenschappelijke
afspraken maken over de wijze van beschrijven van gegevens en de manier waarop
we deze uitwisselen.

Bij de huidige ontwikkeling van het Digitaal Stelsel Omgevingswet (DSO) komt
duidelijk naar voren dat veel informatiebronnen bij elkaar komen in de
zogenaamde informatiehuizen. Daarbij komen ook de wereld van de geografische
gegevens en de wereld van de meer administratieve registraties bij elkaar. Dit
geeft niet alleen extra mogelijkheden om informatie slim te combineren maar
maakt ook een aantal verschillende uitgangspunten zichtbaar in de werkwijze van
Kadaster, VNG Realisatie (voorheen KING) en Geonovum als het gaat om het modelleren van informatie.

Met het voorliggende KKG-metamodel komen we tot een gemeenschappelijk
vertrekpunt voor het opstellen van informatiemodellen. Het voorziet enerzijds in
duidelijke afspraken over het vastleggen van gegevensspecificaties en biedt
anderzijds ruimte aan de verschillende niveaus van modellering. Bijzonder aan
het KKG model is dat we afspraken maken die over meerdere bestuurslagen heen
gaan.

Wij zijn er van overtuigd dat het KKG-metamodel gaat leiden tot vergelijkbare
modellen voor delen van de overheidsinformatievoorziening, zoals bijvoorbeeld de
informatiehuizen in het DSO, en houvast geeft bij het opstellen van
informatiemodellen ongeacht het beschouwingsniveau dat van toepassing is. Vanuit
Kadaster, VNG Realisatie en Geonovum dragen wij op deze wijze graag bij aan betere
afspraken over het beschikbaar stellen en uitwisselen van informatie.

Arjen Santema (Kadaster), Theo Peters (VNG Realisatie) en Marcel Reuvers (Geonovum)

April 2017
